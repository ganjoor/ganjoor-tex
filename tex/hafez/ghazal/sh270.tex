\begin{center}
\section*{غزل شماره ۲۷۰: درد عشقی کشیده‌ام که مپرس}
\label{sec:sh270}
\addcontentsline{toc}{section}{\nameref{sec:sh270}}
\begin{longtable}{l p{0.5cm} r}
درد عشقی کشیده‌ام که مپرس
&&
زهر هجری چشیده‌ام که مپرس
\\
گشته‌ام در جهان و آخر کار
&&
دلبری برگزیده‌ام که مپرس
\\
آن چنان در هوای خاک درش
&&
می‌رود آب دیده‌ام که مپرس
\\
من به گوش خود از دهانش دوش
&&
سخنانی شنیده‌ام که مپرس
\\
سوی من لب چه می‌گزی که مگوی
&&
لب لعلی گزیده‌ام که مپرس
\\
بی تو در کلبه گدایی خویش
&&
رنج‌هایی کشیده‌ام که مپرس
\\
همچو حافظ غریب در ره عشق
&&
به مقامی رسیده‌ام که مپرس
\\
\end{longtable}
\end{center}
