\begin{center}
\section*{غزل شماره ۳۴۴: عمریست تا من در طلب هر روز گامی می‌زنم}
\label{sec:sh344}
\addcontentsline{toc}{section}{\nameref{sec:sh344}}
\begin{longtable}{l p{0.5cm} r}
عمریست تا من در طلب هر روز گامی می‌زنم
&&
دست شفاعت هر زمان در نیک نامی می‌زنم
\\
بی ماه مهرافروز خود تا بگذرانم روز خود
&&
دامی به راهی می‌نهم مرغی به دامی می‌زنم
\\
اورنگ کو گلچهر کو نقش وفا و مهر کو
&&
حالی من اندر عاشقی داو تمامی می‌زنم
\\
تا بو که یابم آگهی از سایه سرو سهی
&&
گلبانگ عشق از هر طرف بر خوش خرامی می‌زنم
\\
هر چند کان آرام دل دانم نبخشد کام دل
&&
نقش خیالی می‌کشم فال دوامی می‌زنم
\\
دانم سر آرد غصه را رنگین برآرد قصه را
&&
این آه خون افشان که من هر صبح و شامی می‌زنم
\\
با آن که از وی غایبم و از می چو حافظ تایبم
&&
در مجلس روحانیان گه گاه جامی می‌زنم
\\
\end{longtable}
\end{center}
