\begin{center}
\section*{غزل شماره ۴۰۴: می‌فکن بر صف رندان نظری بهتر از این}
\label{sec:sh404}
\addcontentsline{toc}{section}{\nameref{sec:sh404}}
\begin{longtable}{l p{0.5cm} r}
می‌فکن بر صف رندان نظری بهتر از این
&&
بر در میکده می کن گذری بهتر از این
\\
در حق من لبت این لطف که می‌فرماید
&&
سخت خوب است ولیکن قدری بهتر از این
\\
آن که فکرش گره از کار جهان بگشاید
&&
گو در این کار بفرما نظری بهتر از این
\\
ناصحم گفت که جز غم چه هنر دارد عشق
&&
برو ای خواجه عاقل هنری بهتر از این
\\
دل بدان رود گرامی چه کنم گر ندهم
&&
مادر دهر ندارد پسری بهتر از این
\\
من چو گویم که قدح نوش و لب ساقی بوس
&&
بشنو از من که نگوید دگری بهتر از این
\\
کلک حافظ شکرین میوه نباتیست بچین
&&
که در این باغ نبینی ثمری بهتر از این
\\
\end{longtable}
\end{center}
