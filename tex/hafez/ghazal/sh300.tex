\begin{center}
\section*{غزل شماره ۳۰۰: هزار دشمنم ار می‌کنند قصد هلاک}
\label{sec:sh300}
\addcontentsline{toc}{section}{\nameref{sec:sh300}}
\begin{longtable}{l p{0.5cm} r}
هزار دشمنم ار می‌کنند قصد هلاک
&&
گرم تو دوستی از دشمنان ندارم باک
\\
مرا امید وصال تو زنده می‌دارد
&&
و گر نه هر دمم از هجر توست بیم هلاک
\\
نفس نفس اگر از باد نشنوم بویش
&&
زمان زمان چو گل از غم کنم گریبان چاک
\\
رود به خواب دو چشم از خیال تو هیهات
&&
بود صبور دل اندر فراق تو حاشاک
\\
اگر تو زخم زنی به که دیگری مرهم
&&
و گر تو زهر دهی به که دیگری تریاک
\\
بضرب سیفک قتلی حیاتنا ابدا
&&
لأن روحی قد طاب ان یکون فداک
\\
عنان مپیچ که گر می‌زنی به شمشیرم
&&
سپر کنم سر و دستت ندارم از فتراک
\\
تو را چنان که تویی هر نظر کجا بیند
&&
به قدر دانش خود هر کسی کند ادراک
\\
به چشم خلق عزیز جهان شود حافظ
&&
که بر در تو نهد روی مسکنت بر خاک
\\
\end{longtable}
\end{center}
