\begin{center}
\section*{غزل شماره ۲: صلاح کار کجا و من خراب کجا}
\label{sec:sh002}
\addcontentsline{toc}{section}{\nameref{sec:sh002}}
\begin{longtable}{l p{0.5cm} r}
صلاح کار کجا و من خراب کجا
&&
ببین تفاوت ره کز کجاست تا به کجا
\\
دلم ز صومعه بگرفت و خرقه سالوس
&&
کجاست دیر مغان و شراب ناب کجا
\\
چه نسبت است به رندی صلاح و تقوا را
&&
سماع وعظ کجا نغمه رباب کجا
\\
ز روی دوست دل دشمنان چه دریابد
&&
چراغ مرده کجا شمع آفتاب کجا
\\
چو کحل بینش ما خاک آستان شماست
&&
کجا رویم بفرما از این جناب کجا
\\
مبین به سیب زنخدان که چاه در راه است
&&
کجا همی‌روی ای دل بدین شتاب کجا
\\
بشد که یاد خوشش باد روزگار وصال
&&
خود آن کرشمه کجا رفت و آن عتاب کجا
\\
قرار و خواب ز حافظ طمع مدار ای دوست
&&
قرار چیست صبوری کدام و خواب کجا
\\
\end{longtable}
\end{center}
