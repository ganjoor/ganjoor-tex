\begin{center}
\section*{غزل شماره ۳۵۶: گرم از دست برخیزد که با دلدار بنشینم}
\label{sec:sh356}
\addcontentsline{toc}{section}{\nameref{sec:sh356}}
\begin{longtable}{l p{0.5cm} r}
گرم از دست برخیزد که با دلدار بنشینم
&&
ز جام وصل می‌نوشم ز باغ عیش گل چینم
\\
شراب تلخ صوفی سوز بنیادم بخواهد برد
&&
لبم بر لب نه ای ساقی و بستان جان شیرینم
\\
مگر دیوانه خواهم شد در این سودا که شب تا روز
&&
سخن با ماه می‌گویم پری در خواب می‌بینم
\\
لبت شکر به مستان داد و چشمت می به میخواران
&&
منم کز غایت حرمان نه با آنم نه با اینم
\\
چو هر خاکی که باد آورد فیضی برد از انعامت
&&
ز حال بنده یاد آور که خدمتگار دیرینم
\\
نه هر کو نقش نظمی زد کلامش دلپذیر افتد
&&
تذرو طرفه من گیرم که چالاک است شاهینم
\\
اگر باور نمی‌داری رو از صورتگر چین پرس
&&
که مانی نسخه می‌خواهد ز نوک کلک مشکینم
\\
وفاداری و حق گویی نه کار هر کسی باشد
&&
غلام آصف ثانی جلال الحق و الدینم
\\
رموز مستی و رندی ز من بشنو نه از واعظ
&&
که با جام و قدح هر دم ندیم ماه و پروینم
\\
\end{longtable}
\end{center}
