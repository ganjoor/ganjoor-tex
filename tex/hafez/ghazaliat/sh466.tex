\begin{center}
\section*{غزل شماره ۴۶۶: این خرقه که من دارم در رهن شراب اولی}
\label{sec:sh466}
\addcontentsline{toc}{section}{\nameref{sec:sh466}}
\begin{longtable}{l p{0.5cm} r}
این خرقه که من دارم در رهن شراب اولی
&&
وین دفتر بی‌معنی غرق می ناب اولی
\\
چون عمر تبه کردم چندان که نگه کردم
&&
در کنج خراباتی افتاده خراب اولی
\\
چون مصلحت اندیشی دور است ز درویشی
&&
هم سینه پر از آتش هم دیده پرآب اولی
\\
من حالت زاهد را با خلق نخواهم گفت
&&
این قصه اگر گویم با چنگ و رباب اولی
\\
تا بی سر و پا باشد اوضاع فلک زین دست
&&
در سر هوس ساقی در دست شراب اولی
\\
از همچو تو دلداری دل برنکنم آری
&&
چون تاب کشم باری زان زلف به تاب اولی
\\
چون پیر شدی حافظ از میکده بیرون آی
&&
رندی و هوسناکی در عهد شباب اولی
\\
\end{longtable}
\end{center}
