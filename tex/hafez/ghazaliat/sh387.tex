\begin{center}
\section*{غزل شماره ۳۸۷: شاه شمشادقدان خسرو شیرین دهنان}
\label{sec:sh387}
\addcontentsline{toc}{section}{\nameref{sec:sh387}}
\begin{longtable}{l p{0.5cm} r}
شاه شمشادقدان خسرو شیرین دهنان
&&
که به مژگان شکند قلب همه صف شکنان
\\
مست بگذشت و نظر بر من درویش انداخت
&&
گفت ای چشم و چراغ همه شیرین سخنان
\\
تا کی از سیم و زرت کیسه تهی خواهد بود
&&
بنده من شو و برخور ز همه سیمتنان
\\
کمتر از ذره نه‌ای پست مشو مهر بورز
&&
تا به خلوتگه خورشید رسی چرخ زنان
\\
بر جهان تکیه مکن ور قدحی می داری
&&
شادی زهره جبینان خور و نازک بدنان
\\
پیر پیمانه کش من که روانش خوش باد
&&
گفت پرهیز کن از صحبت پیمان شکنان
\\
دامن دوست به دست آر و ز دشمن بگسل
&&
مرد یزدان شو و فارغ گذر از اهرمنان
\\
با صبا در چمن لاله سحر می‌گفتم
&&
که شهیدان که‌اند این همه خونین کفنان
\\
گفت حافظ من و تو محرم این راز نه‌ایم
&&
از می لعل حکایت کن و شیرین دهنان
\\
\end{longtable}
\end{center}
