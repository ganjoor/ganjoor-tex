بخش ۱۱ - حکایت: چه خوش گفت شاگرد منسوج باف

چه خوش گفت شاگرد منسوج باف
چو عنقا بر آورد و پیل و زراف

مرا صورتی بر نیاید ز دست
که نقشش معلم ز بالا نبست

گرت صورت حال بد یا نکوست
نگارندهٔ دست تقدیر، اوست

در این نوعی از شرک پوشیده هست
که زیدم بیازرد و عمروم بخست

گرت دیده بخشد خداوند امر
نبینی دگر صورت زید و عمرو

نپندارم ار بنده دم در کشد
خدایش به روزی قلم در کشد

جهان آفرینت گشایش دهاد
که گر وی ببندد نشاید گشاد

