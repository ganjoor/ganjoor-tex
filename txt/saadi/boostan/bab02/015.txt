بخش ۱۵ - گفتار اندر ثمره جوانمردی: ببخش ای پسر کآدمی زاده صید

ببخش ای پسر کآدمی زاده صید
به احسان توان کرد و، وحشی به قید

عدو را به الطاف گردن ببند
که نتوان بریدن به تیغ این کمند

چو دشمن کرم بیند و لطف و جود
نیاید دگر خبث از او در وجود

مکن بد که بد بینی از یار نیک
نروید ز تخم بدی بار نیک

چو با دوست دشخوار گیری و تنگ
نخواهد که بیند تو را نقش و رنگ

و گر خواجه با دشمنان نیکخوست
بسی بر نیاید که گردند دوست

