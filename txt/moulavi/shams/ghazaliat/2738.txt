غزل شماره ۲۷۳۸: من پار بخورده‌ام شرابی

من پار بخورده‌ام شرابی
امسال چه مستم و خرابی

من پار ز آتشی گذشتم
امسال چرا شدم کبابی

من تشنه به آب جوی رفتم
ماهی دیدم میان آبی

شیران همه ماهتاب جویند
من شیرم و یار ماهتابی

از درد مپرس رنگ رخ بین
تا رنگ بگویدت جوابی

جانم مست است و تن خراب است
مستی است نشسته در خرابی

این هر دو چنین و دل چنینتر
کز غم چو خری است در خلابی

یک لحظه مشو ملول بشنو
تا باشدت از خدا ثوابی

