غزل شماره ۳۱۷۰: ای که تو از عالم ما می‌روی

ای که تو از عالم ما می‌روی
خوش ز زمین سوی سما می‌روی

ای قفس اشکسته و جسته ز بند
پر بگشادی به کجا می‌روی؟

سر ز کفن بر زن و ما را بگو
که: « ز وطن خویش چرا می‌روی؟ »

نی غلطم، عاریه بود این وطن
سوی وطنگاه بقا می‌روی

چون ز قضا دعوت و فرمان رسید
در پی سرهنگ قضا می‌روی

یا که ز جنات نسیمی رسید
در پی رضوان رضا می‌روی

یا ز تجلی جلال قدیم
مضطرب و بی‌سر و پا می‌روی

یا ز شعاعات جمال خدا
مست ملاقات لقا می‌روی

یا ز بن خم جهان همچو درد
صاف شدی سوی علا می‌روی

یا به صفاتی که خموشان کنند
خامش و مخفی و خفا می‌روی

