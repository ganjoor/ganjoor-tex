غزل شماره ۱۵۳۸: بر آن بودم که فرهنگی بجویم

بر آن بودم که فرهنگی بجویم
که آن مه رو نهد رویی به رویم

بگفتم یک سخن دارم به خاطر
به پیش آ تا به گوش تو بگویم

که خوابی دیده‌ام من دوش ای جان
ز تو خواهم که تعبیرش بجویم

ندارم محرم این خواب جز تو
تو بشنو ای شه ستارخویم

بجنبانید سر را و بخندید
سری را که بداند مو به مویم

که یعنی حیله با من می سکالی
که من آیینه هر رنگ و بویم

مثال لعبتی ام در کف او
که نقش سوزن زردوز اویم

نباشد بی‌حیات آن نقش کو کرد
کمین نقشش منم درهای و هویم

