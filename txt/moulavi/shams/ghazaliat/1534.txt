غزل شماره ۱۵۳۴: بیا ما چند کس با هم بسازیم

بیا ما چند کس با هم بسازیم
چو شادی کم شود با غم بسازیم

بیا تا با خدا خلوت گزینیم
چو عیسی با چنین مریم بسازیم

گر از فرزند آدم کس نماند
چه غم داریم با آدم بسازیم

ور آدم نیز از ما گوشه گیرد
به جان تو که بی‌او هم بسازیم

یکی جانی است ما را شادی انگیز
که گر ویران شود عالم بسازیم

اگر دریا شود آتش بنوشیم
وگر زخمی رسد مرهم بسازیم

به پیش کعبه رویش بمیریم
بدان چاه و بدان زمزم بسازیم

