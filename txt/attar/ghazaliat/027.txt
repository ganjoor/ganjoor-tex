غزل شماره ۲۷: تا کی از صومعه خمار کجاست

تا کی از صومعه خمار کجاست
خرقه بفکندم زنار کجاست

سیرم از زرق فروشی و نفاق
عاشقی محرم اسرار کجاست

چون من از بادهٔ غفلت مستم
آن بت دلبر هشیار کجاست

همه کس طالب یارند ولیک
مفلسی مست پدیدار کجاست

همه در کار شدیم از پی خویش
کاملی در خور این کار کجاست

گرچه مردم همه در خواب خوشند
زیرکی پر دل بیدار کجاست

روز روشن همگان در خوابند
شبروی عاشق عیار کجاست

گر گ پیرند همه پرده‌دران
یوسفی بر سر بازار کجاست

همه در جام بماندیم مدام
اثر گرد ره یار کجاست

گشت عطار در این واقعه گم
اندرین واقعه عطار کجاست

