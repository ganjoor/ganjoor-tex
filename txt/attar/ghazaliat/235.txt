غزل شماره ۲۳۵: دل برای تو ز جان برخیزد

دل برای تو ز جان برخیزد
جان به عشقت ز جهان برخیزد

در دل هر که نشینی نفسی
ز غمت جان ز میان برخیزد

مرد درد تو درین ره آن است
کز سر سود و زیان برخیزد

گر نقاب از رخ خود باز کنی
ناله از کون و مکان برخیزد

جان ز دل نوحه‌کنان بنشیند
دل ز جان نعره‌زنان برخیزد

ساقیا بادهٔ اندوه بیار
تا ز عشاق فغان برخیزد

کین تن خستهٔ من از می عشق
نه چنان خفت کزان برخیزد

دل عطار ز شوق تو چنان است
که زمان تا به زمان برخیزد

