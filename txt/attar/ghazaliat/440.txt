غزل شماره ۴۴۰: ای دل ز جفای یار مندیش

ای دل ز جفای یار مندیش
در نه قدم و ز کار مندیش

جویندهٔ در ز جان نترسد
گل می‌طلبی ز خار مندیش

با پنجهٔ شیر پنجه می‌زن
از کام و دهان مار مندیش

مردانه به کوی یار درشو
از خنجر هر عیار مندیش

گر نیل وصال یار باید
از گفتن ننگ و عار مندیش

چون با تو بود عنایت یار
گر خصم بود هزار مندیش

چون یافته‌ای جمال او را
از گشتن سنگسار مندیش

منصور تویی بزن اناالحق
تسلیم شو و ز دار مندیش

عطار تویی چو ماه و خورشید
در تاب زهر غبار مندیش

