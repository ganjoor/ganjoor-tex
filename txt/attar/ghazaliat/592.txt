غزل شماره ۵۹۲: ما رند و مقامر و مباحی‌ایم

ما رند و مقامر و مباحی‌ایم
انگشت نمای هر نواحی‌ایم

خون خواره چو خاک جرعه از جامیم
خون ریز ز دیده چون صراحی‌ایم

هر چند که از گروه سلطانیم
نه قلبی‌ایم و نه جناحی‌ایم

جانا ز شراب شوق تو هر دم
بی صبح و صبوحی و صباحی‌ایم

گر سوختگان تو مباحی‌اند
بس سوخته‌ایم و بس مباحی‌ایم

ما فقر و صلاح کی خریم آخر
چون خاک مقام بی‌صلاحی‌ایم

در بتکده رند و لاابالی‌ایم
در مصطبه مست لافلاحی‌ایم

کافور رباحی ار بود اصلی
کافور نه کافری رباحی‌ایم

تا در رسد این می تو ای عطار
حالی ز بی می ملاحی‌ایم

