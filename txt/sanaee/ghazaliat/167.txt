غزل شماره ۱۶۷: تا کی از ناموس هیهات ای پسر

تا کی از ناموس هیهات ای پسر
بامدادان جام می هات ای پسر

ساغری پر کن ز خون رز مرا
کاین دلم خون شد ز غمهات ای پسر

خوش بزی با دوستان یک دم بزن
دل بپرداز از مهمات ای پسر

بر نشاط و خرمی یک دم بزی
وقت کن ایام و ساعات ای پسر

هر کجا دلدادهٔ آواره‌ای
بینی او را کن مراعات ای پسر

چند بر طاعات ما راحت کنی
نیست ما را برگ طاعات ای پسر

عاشقان مست را وقت صبوح
سود کی بخشد مقالات ای پسر

هر زمان خوانی خراباتی مرا
چند باشی زین محالات ای پسر

کاشکی یک دم گذارندی مرا
در صف اهل خرابات ای پسر

