غزل شماره ۳۴۶: ای جهانی پر از حکایت تو

ای جهانی پر از حکایت تو
گه ز شکر و گه از شکایت تو

برگشاده به عشق و لاف زبان
خویشتن بسته در حمایت تو

ای امیری که بر سپهر جمال
آفتابست و ماه رایت تو

هست بی تحفهٔ نشاط و طرب
آنکه او نیست در حمایت تو

هر سویی تافتم عنان طلب
جز عنانیست بی‌عنایت تو

جان و دل را همی نهیب رسد
زین ستمهای بی نهایت تو

ای همه ساله احسن الحسنی
در صحیفهٔ جمال آیت تو

در وفا کوش با سنایی از آنک
چند روزست در ولایت تو

