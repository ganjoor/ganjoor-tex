غزل شماره ۲۸۰: ما فوطه و فوطه پوش دیدیم

ما فوطه و فوطه پوش دیدیم
تسبیح مراییان شنیدیم

بر مسند زاهدان گذشتیم
در عالم عالمان دویدیم

هم ساکن خانقاه بودیم
هم خرقهٔ صوفیان دریدیم

هم محنت قال و قیل بردیم
هم شربت طیلسان چشیدیم

از اینهمه جز نشاط بازار
رنگی به حقیقتی ندیدیم

بگزیدیم یاری از خرابات
با او به مراد آرمیدیم

دل بر غم روی او فگندیم
سر بر خط رای او کشیدیم

او نیست کسی و ما نه بس کس
زین روی به یکدگر سریدیم

